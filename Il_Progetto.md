*Simulazione e sistemi IDroinformatici per la Gestione delle Risorse IDriche - SID & GRID*

La gestione delle risorse idriche, attualmente soggette ad una crescente pressione antropica ed alle crisi ricorrenti legate ai cambiamenti climatici, costituisce una delle problematiche ambientali cui si deve porre maggiore attenzione. In questo senso numerose raccomandazioni relative alla necessità di un nuovo approccio verso le metodologie e procedure di gestione delle risorse idriche sono state emanate recentemente anche dall’Agenzia Europea dell’Ambiente.

Nel contesto italiano numerose autorità sono deputate al controllo e al governo della risorsa idrica, mentre enti e società sono deputati alla fornitura di acqua per gli usi agricoli, industriali e potabili.

L’assenza di strumenti condivisi che permettano la gestione integrata della risorsa idrica conduce ad un approccio prettamente qualitativo che spesso genera conflitti tra i vari utilizzatori di difficile risoluzione per le autorità competenti.

Inoltre, la tradizionale separazione nell’analisi quantitativa dei bilanci idrici fra le acque superficiali e quelle sotterranee conduce spesso a valutazioni non condivise sulla disponibilità della risorsa idrica. Non è così possibile valutare gli impatti legati alle variazioni dell'uso del suolo e dei cambiamenti climatici sul ciclo dell’acqua e le relative conseguenze sui sistemi socio-economici e naturali.

In questo scenario si colloca il progetto di ricerca SID&GRID (Simulazione e sistemi IDroinformatici per la Gestione delle Risorse Idriche), attualmente in corso, il cui obiettivo principale è di progettare e sviluppare un framework per l’integrazione del mondo GIS con la modellistica idrologica ed idrogeologica, attraverso l'operatività di un DSS (Decision Support System) per la pianificazione e gestione condivisa degli usi della ricorsa idrica da parte di Enti pubblici e società preposte a tale ruolo.